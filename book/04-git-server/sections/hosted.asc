=== Опције за хостовање које нуде трећа лица

Ако не желите да пролазите кроз сав посао постављања сопственог Гит сервера, имате неколико опција за хостовање својих Гит пројеката на спољним хостинг сајтовима намењеним за то.
Овакав приступ има многе предности: хостинг сајт се обично лако поставља и започињање нових пројеката је врло једноставно, а нема ни муке око одржавања сервера.
Чак и ако интерно поставите сопствени сервер, можда ћете и поред тога пожелети да за свој отворени кôд користите јавни хостинг сајт -- заједница отвореног кода ће вас тако лакше наћи и помоћи вам.

Ових дана постоји велики број опција за хостовање које можете да изаберете, од којих свака има своје предности и мане.
Ако желите да погледате актуелну листу, пођите на GitHosting страницу са главног Гит викија на https://git.wiki.kernel.org/index.php/GitHosting[].

Коришћење _GitHub_ сервиса ћемо детаљније прећи у <<ch06-github#ch06-github>>, јер је то највећи Гит хост који постоји и вероватно ћете свакако морати да имате интеракцију са пројектима који су тамо хостовани, али постоји још на десетине опција које можете да изаберете у случају да не желите да подешавате сопствени Гит сервер.
