[preface]
== Предговор Скота Чакона

Добродошли у друго издање књиге Про Гит.
Прво издање је објављено сада већ пре четири године.
Од тада се много тога променило, а ипак многе важне ствари се нису промениле.
Док већина основних команди и концепата важи и данас пошто је основни Гит тим заиста добар у одржавању компатибилности са старијим верзијама, појавили су се значајни додаци и измене у заједници која окружује Гит.
Друго издање ове књиге би требало да обради те измене и ажурира књигу тако да буде од веће користи новим корисницима.

Када сам написао прво издање, програм Гит је још увек био релативно сложен за употребу и једва прихваћен алат у круговима окорелих хакера.
Почео је да узима замах у одређеним заједницама, али ни близу није достигао свеприсутност коју има данас.
Од тада, прихватила га је скоро свака заједница отвореног кода.
Програм Гит је направио невероватан напредак на Виндоуз платформи, у експлозији графичких корисничких интерфејса за њега на свим платформама, и подршки за IDE и пословној примени.
Про Гит од пре четири године није знао ништа о све му овоме.
Један од главних циљева овог новог издања је да се дотакне свих тих нових граница у Гит заједници.

Такође је експлодирала и заједница отвореног кода која користи Гит.
Када сам пре скоро пет година сео да напишем књигу (требало ми је мало више времена да објавим прву верзију), тек сам почео да радим у мало познатој компанији која развија Гит хостинг веб сајт под називом _GitHub_.
У време објављивања било је можда неколико хиљада људи који користе сајт и само четворо нас који раде на њему.
Док пишем овај увод, _GitHub_ објављује наш 10 милионити хостован пројекат, са скоро 5 милиона регистрованих налога програмера и преко 230 запослених.
Без обзира на то да ли га волите или не, _GitHub_ је из корена променио велике делове заједнице отвореног кода на начин који је у време када сам сео да напишем прво издање једва могао и да се замисли.

Написао сам мали одељак у оригиналној верзији Про Гит књиге у вези _GitHub_ као примеру хостованог Гит са којим се никада нисам осећао комотно.
Није ми се свиђало да пишем о нечему што сам осећао да је у суштини ресурс заједнице, а да  ту говорим и о компанији за коју радим.
Мада још увек не волим тај конфликт интереса, важност _GitHub_ сервиса у Гит заједници је неизбежна.
Уместо примера Гит хостинга, одлучио сам да тај део књиге претворим у нешто што дубље описује шта је _GitHub_ и како да се он ефективно користи.
Ако ћете учити како да користите програм Гит, онда ће вам познавање употребе сервиса _GitHub_ помоћи да постанете део огромне заједнице, што је само по себи вредност без обзира на то који Гит хост одлучите да користите за свој сопствени кôд.

Још једна велика измена у односу на време последњег издања је развој и успон HTTP протокола за мрежне Гит трансакције.
Већина примера у књизи ду измењени са SSH на HTTP јер је он много једноставнији.

Било је невероватно пратити како програм Гит расте током последњих неколико година од релативно непознатог система за контролу верзије у суштински доминантни систем за контролу верзија у комерцијалним применама и отвореном коду.
Срећан сам што је Про Гит тако успела и што је могла да буде једна од ретких техничких књига на тржишту која је уједно и успешна и потпуно отворена.

Надам се да ћете уживати у овом ажурираном издању књиге Про Гит.

